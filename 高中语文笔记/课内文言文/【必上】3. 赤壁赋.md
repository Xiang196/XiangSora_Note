壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。

于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。” 客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。

苏子愀然，正襟危坐，而问客曰：“何为其然也？”客曰：“‘月明星稀，乌鹊南飞’，此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。”

苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”

客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。

---
### 通假字  
| 原句与加点  | 解释         |
| ------ | ---------- |
| *冯*虚御风 | 通“凭”，乘     |
| 山川相*缪* | 通“缭”，盘绕、围绕 |


### 古今异义  
| 原句与加点     | 古义           | 今义       |
| --------- | ------------ | -------- |
| 徘徊于*斗牛*之间 | 天上的斗宿和牛宿，星宿名 | 一种竞技运动   |
| *白露*横江    | 白茫茫的水汽       | 二十四节气之一  |
| 凌万顷之*茫然*  | 旷远的样子        | 完全不知道的样子 |
| 望*美人*兮天一方 | 所思慕的人        | 容貌美丽的人   |


### 词类活用  
| 原句与加点             | 解释               |
| ----------------- | ---------------- |
| *舞*幽壑之潜蛟，*泣*孤舟之嫠妇 | 使动，使……起舞；使……哭泣   |
| *西*望夏口，*东*望武昌     | 方位名作状，向西；向东      |
| 方其破荆州，*下*江陵       | 名作动，攻下           |
| 顺流而*东*也           | 名作动，向东进军         |
| *正*襟危坐            | 形作动，整理           |
| 月明星稀，乌鹊*南*飞       | 名作状，向南           |
| 况吾与子*渔樵*于江渚之上     | 名作动，捕鱼砍柴         |
| *侣*鱼虾而*友*麋鹿       | 意动，以……为伴侣；以……为朋友 |


### 特殊句式  
| 原句              | 解释                           |
| --------------- | ---------------------------- |
| 月出于东山之上，徘徊于斗牛之间 | 状语后置句，正常语序为“月于东山之上出，于斗牛之间徘徊” |
| 凌万顷之茫然          | 定语后置句，“茫然之万顷”                |
| 渺渺兮予怀           | 主谓倒装句，正常语序为“予怀渺渺兮”           |
| 客有吹洞箫者          | 定语后置句，“有吹洞箫之客”               |
| 何为其然也           | 宾语前置句，“为何其然也”                |
| 此非孟德之困于周郎者乎     | 被动句，“于”表被动                   |
| 而今安在哉           | 宾语前置句，“而今在安哉”                |
| 况吾与子渔樵于江渚之上     | 状语后置句，“于江渚之上渔樵”              |
| 而又何羡乎           | 宾语前置句，“而又羡何乎”                |
| 是造物者之无尽藏也       | 判断句，“……也”表判断                 |
| 固一世之雄也          | 判断句，“……也”表判断                 |
