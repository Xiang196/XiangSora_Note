泰山之阳，汶水西流；其阴，济水东流。阳谷皆入汶，阴谷皆入济。当其南北分者，古长城也。最高日观峰，在长城南十五里。

余以乾隆三十九年十二月，自京师乘风雪，历齐河、长清，穿泰山西北谷，越长城之限，至于泰安。是月丁未，与知府朱孝纯子颍由南麓登。四十五里，道皆砌石为磴，其级七千有余。泰山正南面有三谷。中谷绕泰安城下，郦道元所谓环水也。余始循以入，道少半，越中岭，复循西谷，遂至其巅。古时登山，循东谷入，道有天门。今所经中岭及山巅，崖限当道者，世皆谓之天门云。道中迷雾冰滑，磴几不可登。及既上，苍山负雪，明烛天南；望晚日照城郭，汶水、徂徕如画，而半山居雾若带然。

戊申晦，五鼓，与子颍坐日观亭，待日出。大风扬积雪击面。亭东自足下皆云漫。稍见云中白若摴蒱，数十立者，山也。极天云一线异色，须臾成五采。日上，正赤如丹，下有红光动摇承之。或曰，此东海也。回视日观以西峰，或得日或否，绛皓驳色，而皆若偻。

亭西有岱祠，又有碧霞元君祠，皇帝行宫在碧霞元君祠东。是日观道中石刻，自唐显庆以来，其远古刻尽漫失。僻不当道者，皆不及往。

山多石，少土；石苍黑色，多平方，少圜。少杂树，多松，生石罅，皆平顶。冰雪，无瀑水，无鸟兽音迹。至日观数里内无树，而雪与人膝齐。

桐城姚鼐记。

---
### 通假字  
| 原句与加点   | 解释        |
| ------- | --------- |
| 须臾成五*采* | 通 “彩”，色彩  |
| 少*圜*    | 通 “圆”，圆形的 |


### 古今异义  
| 原句与加点      | 古义        | 今义            |
| ---------- | --------- | ------------- |
| *至于*泰安     | 到，到达      | 表示另提一事或达到某种程度 |
| 多*平方*      | 平整方正（指山石） | 数学名词或面积单位     |
| 下有红光*动摇*承之 | 晃动摇荡      | 思想不坚定或物体不稳定   |


### 词类活用  
| 原句与加点         | 解释        |
| ------------- | --------- |
| 汶水*西*流、济水*东*流 | 名作状，向西；向东 |
| *明烛*天南        | 名作动，照     |
| *崖限*当道者       | 名作状，像门槛一样 |


### 特殊句式  
| 原句               | 解释                |
| ---------------- | ----------------- |
| 当其南北分者，古长城也      | 判断句，“……者……也”表判断   |
| 余始循（之）以入         | 省略句，省略宾语“之”       |
| 崖限当道者            | 定语后置句，“当道之崖限”     |
| 郦道元所谓环水也         | 判断句，“……也”表判断      |
| 亭东自足下皆云漫         | 判断句，直接以“皆”表判断     |
| 稍见云中白若樗蒱数十立者，山也  | 判断句，组合式判断结构       |
| 此东海也             | 判断句，“此……也”表判断     |
| 五鼓，（余）与子颍坐（于）日观亭 | 省略句，省略主语“余”和介词“于” |
| （松）生（于）石罅        | 省略句，省略主语“松”和介词“于” |
